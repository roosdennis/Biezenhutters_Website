Wat is Scouting nu precies? Deze vraag wordt vaak gesteld en is niet zomaar te beantwoorden. Scouting biedt namelijk ontzettend veel verschillende activiteiten. Precies die activiteiten waar de verschillende leeftijdsgroepen plezier in hebben, interesse voor tonen en graag willen doen. Alles draait om uitdaging en plezier. Scouts spelen op een verantwoorde manier en in een veilige omgeving. Om kwaliteit in het spel te brengen, zijn de activiteiten gebaseerd op de spelvisie van Scouting. Deze spelvisie gaat uit van de groei en ontwikkeling van kinderen en jongeren. Dat biedt garantie voor jarenlang plezier bij uitdagende activiteiten.

Van bever tot roverscout
Scouting staat open voor iedereen, of je nu jong of oud bent. Al vanaf 5 jaar ben je welkom bij onze Scoutinggroep. Bij Scouting wordt gewerkt met verschillende leeftijdsgroepen die speltakken worden genoemd. De jongste speltakken spelen hun spel in een thema. Het spelen in een thema prikkelt de fantasie en stimuleert de ontwikkeling van het kind.

Scoutingtradities
Iedereen kent het wel, de tradities van Scouting. De Scoutfit, het hijsen van de vlag en de verschillende kreten bij bijvoorbeeld het openen en sluiten. Al deze gebruiken hebben een bepaalde betekenis en horen bij Scouting. De gebruiken samen vormen een geheel, ze kunnen niet los van elkaar worden gezien. Ze horen bij elkaar en vullen elkaar aan. Net als iedere Scoutinggroep hechten we waarde aan deze gebruiken, maar we interpreteren ze wel op een moderne manier. De tradities bestaan onder andere uit de volgende ceremoniën:

Openen en sluiten
Aan het begin van een opkomst wordt er officieel geopend. Na afloop wordt er ook gesloten. Iedere leeftijdsgroep doet dit op een eigen manier. De bevers zingen een lied, de welpen en scouts hijsen de vlag en roepen een yell. Het openen en sluiten geeft een symbolische grens weer: de grens waar het Scoutingspel begint eindigt.

Installeren
Je hebt een paar keer meegekeken en gespeeld bij een speltak en je besluit dat Scouting écht iets voor jou is. Je wordt lid van de Biezenhutters, wat betekent dat je na een paar maanden geïnstalleerd zult worden als scout. De installatie is een groot feest met allerlei leuke Scoutingactiviteiten. Na het doen van de belofte krijg je als echte scout het speltakteken en het installatieteken op je Scoutfit en je ontvangt een groepsdas. Nu hoor je echt bij de groep! Als geïnstalleerd scout ben je betrokken bij, en voor langere tijd verbonden aan de groep.
